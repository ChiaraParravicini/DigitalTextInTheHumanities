<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>
                Al buio
                </title>
                <author>
                Maria Messina
                </author>
            </titleStmt>
            <editionStmt>
                <p>
                
                </p>
            </editionStmt>
            <extent>
            <measure unit="pages" quantity="75">75 pages of source
            material</measure>
            </extent>
            <publicationStmt>
                <publisher>
                Sandron
                </publisher>
                <pubPlace>
                Firenze
                </pubPlace>
                <date>
                1909
                </date>
            </publicationStmt>
        </fileDesc>    
        <profileDesc>
            <langUsage>
                <language ident="it">Italian</language>
            </langUsage>
            <textDesc n="novel">
                <channel mode="w">print; part issues</channel>
                <constitution type="single"/>
                <derivation type="original"/>
                <domain type="art"/>
                <factuality type="fiction"/>
                <interaction type="none"/>
                <preparedness type="prepared"/>
                <purpose type="entertain" degree="high"/>
                <purpose type="inform" degree="medium"/>
            </textDesc>
        </profileDesc>

    </teiHeader>

    <text>
        <span class="mother">Stella aveva addormentato il piccino, poi s’era messo il busto color lilla, e
        s’era ravviati i capelli neri e lucidi come piume di storno. Temperò la luce
        del lume guardando in giro per la stanza rimessa bene in ordine; c’era,
        appeso a un chiodo, un giubbone di velluto del <span class="marriage"> marito </span> e lo cacciò in una
        cassa. L’orologio della Matrice sonava le otto.<span class="lover"> Stella ascoltò dietro l’uscio:
        il tenente stava per venire. Si accomodò il fazzoletto di seta intorno al collo,
        e si passò ancora una mano sui capelli come per ravviarli. </span>Aspettava.
        Proprio allora il piccino si svegliò e cominciò a piangere; gli si accostò e
        con voce stizzosa lo ninnò:
        «Dormi, gioia, dormi…».
        Udì finalmente un passo sulla scaletta, sentì picchiare e lasciato il bimbo
        corse ad aprire:
        «Buona sera!» fece tutta lieta, e stese la mano.
        «Sei matta?»
        Stella sentì mancarsi il fiato, come se le avessero dato un colpo al cuore.
        Chi se l’aspettava? Il marito entrò guardando in giro nella stanza,
        sospettosamente.
        «O che ti piglia col buona sera? e con le strette di mano? diventi una
        signora!…» fece fissando la moglie negli occhi mentre si levava lo
        scapolare.
        «Così, scherzavo…» rispose Stella cercando di ridere.
        «Io non ne ho nessuna voglia.»
        Non ne aveva davvero. Si spogliò dei panni infangati e si mutò la
        biancheria sempre guardando in giro nella stanza.
        «Perché non c’è il mio giubbone?» chiese.
        «A che ti serve, di sera? l’avevo messo a posto.»
        «È festa oggi…?» chiese accennando il busto lilla.
        «Sono andata alla Matrice per la benedizione, con Mariannina.»
        A poco a poco il contadino si ammansava. Si mise a letto e borbottò
        qualche cosa che non si capì. Anche Stella cominciò a levarsi mogia mogia
        il busto lilla, coll’orecchio teso alla strada. Sentì un passo lesto proprio
        dietro l’uscio, trasalì e disse con voce alta e ferma:
        «Nino, non sei stato a lavorare da don Manuele?» e ascoltò fuori. Il
        passo si allontanava cautamente. Stella spense il lume e mise un gran
        respiro. Il marito seguitava a borbottare la sua risposta: e «… per quel cane
        di don Manuele, che vorrebbe la giornata fosse di quarantott’ore… e ci leva
        la pelle…».
        Stella rispose con sincerità:
        «Un vero cane!».
    </text>
</TEI>
